AYn edler herr was zu metz gesessen. 
Alexander also was Er genant. 
sein lob stundtt weidt gemessen. 
sein weib dye was so wol er kannt. 
groß zucht vnd ere gunde man von ir sagen. 
eins mals pflag er mit ir der liben zeit 
vnd sprach fraw merckent eben. 
hin weg wil ich reiten 
Dar vmb solt ir mir vrlob geben. 
mir stadt mein syn hyn zu dem heilgen grabe. 
Dye fraue sprach. ya lieber her 
welt ir pald her wider komen. 
ich fürchte das mir mein weiplich ere 
durch die falschen zungen werd. die weil genumen. 
wie woll ich will mein ere so wol behalten. 
ich bit eü ch lieber herre mein. das ir her heim bey mir wellet beleyben

 Dy frau sprach die welt ist falsch in allen iren sachen  
beleibet  do heym das ist mein rat 
kurtze weil kan ich ü ch wol machen. 
beyde frü vnd spat 
die fraw kundt. lauten schlahen vnd harpffen vnd geygen. 
die welt ist vntreü vnd mordeß voll auff der strassen. 
ich bitt eüch. lieber herre mein 
ir solt eüch an nymand lassen 
wa ir kert zu herberg ein. 
der warheit thut man eüch. gar dick verschweigen. 
Alexander sprach fraue mein. 
eü er er solt ir eü ch wol beschliesen. 
hilfft mir dan got her wider heym 
die weil ich lebe so laß ichs eü ch genissen. 
werdent ir an ewern eren geletzet. 
ervar. ich die rechten mere so laß ich eü ch mit hunden auß yagen vnd hetzen. das es got möcht erbarmen.

 Die frau erschrack vn bat got im himel also sere 
vn maria die reine magt 
das sy irem herren. 
mit freüden hülf her wider heim 
das er ir behüt ir weiplich ere mit fleisse. 
Got der thet ir ein engel senden 
zu ir in ir kemerlein 
der sprach mach ym ein hembt an 
aus geschlagenem tuche so fein. 
die weil du hast dein ere so beleibt das hembd an seinen leibe weise. 
Die frau die pflag des engels rat 
vn ließ ir ein leine tuch hertragen. 
zu metz das geschriben stat 
es was gemanet vn auch schon geschlagen 
sy macht ein hemptt vn legte es ym an mit fleissr. 
vnd sprach her die weil ich hab die ere mein so pleibt das hembde an eü rem leibe weiß.

 Alexander begund von seiner frauen schaiden 
sy vmfing yn mit gantzem fleisse. 
vn sach ym nach mit leide 
do schain an ym das hemtt so weise 
es gab ein schein fü r alle seine kleider. 
 Nvn hört wie es alexander ist ergangen. 
als bald er kam ü ber mere 
do ward er gefangen. von einen vnglaubigen heren. 
von kü nig machamet. der was ein wilder heiden 
er sprach du bist ein krist klug 
ich gib dir ein wal deß solt du dich bedencken. 
wiltu ziechen in meinem pflug 
oder dich hie lassen erdrencken 
 Alexander sprach selig ist das leben 
wan mir got wol gehelfen mag ich wil mich wilig yn ein pflug ergeben.

 Alexannder ward hart in einen pflug gebunden 
er vnd zechen kristen man. 
man schlug yn tieffe wunden 
das yn das plut über iren leib ab ran. 
sy zugen vast vnt deten iren fleis 
in dem pflug. muten sy dick er schwitzen 
ietlicher sein bestes det 
an seim laden er saß 
der edel künig machmet 
er sach wol das. 
das hembt plaib all weg weise.
er sprach wie hat das ein gestalt 
das sich die farbe am hembd nit verkert. 
nun ist das weter manigfalt vn er so mangen schwaiß dar durch ver rerte. 
er sant nach im vnd fraget vn nun allso eben 
wannen bist du. aus kristen landt. oder wer hat dir das weiß hembd geben. 

Akexander sprach mir gabs mein. eelich fraw. 
sy legt mirs an mit gantzem. fleisse 
ir. ere ist vnverhauen. 
die weil mir pleibet das hemde. weiß 
got wel das ich sy mit freüden anschawe. 
 Der künig. sprach deß. darfst du nit. gedencken.
dan. du gesichst sy nimer mere. 
ich will dich. erdrencken. 
so du. im pfluge magst nimmer gan. 
dein kurtzweil hab du hie in grüner awe. 
er schicket. in wider in ein pflug. 
nach einem ritter gunde er pald senden 
der was so hübsch vnd auch so klug 
vnd sprach. nimsoldt vnd reit hin. an die ende.
magst du die frawen bringen vmb ir ere 
darvmb gib ich dir reichen soldt ob sich die farbe am hembde wolt verkören.

 Der haiden ritter. reit aus vnd fraget die kristen leüte
welichs der weg. gen mentz were 
die gunde er schnell reiten. 
sein kleider waren von golt schwer 
er kam gen metze für eins wirtzhaus hin traben 
der wirt empfing den ritter schone mit seiner handt. 
in die herberg. tugentlich. 
sprach herre wannen kumet ir landes. 
da antbürt ym der. riter reich 
ich kum dort here vom heilgen grabe 
vnd hab zu schicken in dem land 
doch volend ichs wol in einer stunde. 
ist eüch Alexander nicht bekant 
der ist hart in einen pflug gehangen 
er hat sich aus diser stadt genant 
vnd spricht Er hab ein elich frau ist es war so wolt ich sy gern kenen.

 Der wirt begunt nach der frauen senden 
do er dy red. vom ritter vernam. 
die frau berait sich behende 
wie pald sy in deß wirtes haus kam. 
sy empfieng den ritter. schon. 
mit yren. henden als. in dem lande gewonheit was. 
das. det man an allen enden 
wie pald sy zu dem ritter saß. 
sy fraget in pald nach irem. Alexander. 
der ritter sprach fraue fein 
seidt ir mich fraget so sag ich eüch zu. stunde 
er leidet not un grosse pein 
vnd ist hart in einen pflug. gepunden. 
dar in muß er. verschliessen seien leben 
hilfft weder silber noch rotes gold. ir welt eüch dan in meinen willen geben.


 Die frau sprach ich hoffe. es sey erlogen 
es ist vil leicht ein ander man 
der in dem pflug hat getzogen. 
sagt mir herr was hat er an 
so höre ich das wol. das ich nit werd betrogen. 
Der haiden riter sprach das. sag ich eüch. mit fleisse.
er. tregt. an ein reiche wadt. 
ein hembd. das ist weise. 
das kein mase nie empfangen. hat 
zwey gantze iar hat er in eim pflug. getzogen. 
ir gesecht yn lebent nimmer mere. 
nach seinem leibe da habent kein gedencken. 
wan er im pflug mag nit. mer gon- 
so haist in der künig erdrencken 
wölt ir eüch in meinen willen. ergeben 
als pald ich dan heim kumb zu landt so wil ich eüch yn hersenden by dem leben.

 Die fraw die sprach kost es dan sein leben 
oder. mir mein weiplich ere. 
so. merckent mich gar ebben 
ritter. mein vil libee herre. 
biß morgen frü will ich. eüch ein antbort geben. 
got der tet ir einen engel senden 
in ir kamer offenbar 
er sprach du an eins. münichs wa<t>e 
vnd laß dir schneiden ab dein hare. 
ein münichs platten solt du dir lassen scheren 
vnd. reitt dem r<i>tter hinden. nach. 
dein saittenspil. solt du hinder dir nit lassen. 
vnd laß dir nit sein also gach. 
vnd henge. ym nach. sittigelichen auff der. strassen 
in die herberg. solt du zu ym. ein kören. 
auch mit. deinem saittenspil. so erlöest du Alexander. mit. grossen. eren

 Am. morgen die frau zu dem ritter kame 
sy gundt ym schnel entlichen versagen 
vnd vrlaub von ym name. 
sy sprach zu ym in yamers klagen. 
ich will meins lieben herren hye er beicten 
mein ere will ich ym schonee vnd woll behalten. 
den got der mich geschaffen. hatt. 
den will ich lassen waltten. 
der alle gind vnder stat. 
der ritter gundt gar pallde von dannen reitten. 
deß nam die fraw gar eben war 
sy tet das ir der Engel hät geratten. 
wie pald sy ir ein. platten schar. 
vnd legt an palde eines münichs wate. 
ir saitenspil das hieng sy an ir seitten 
vnd nam der herberg eben war zu dem ritter gundt sy einhinreitten.

 Der wirdt empfing die frawen mitt reichem schalle. 
seint gott wilkumen liebe 
wa wöllt ir hin wallen. 
sy sprach ich wer geren über mer. 
er nam ir roß vnd gab ym ein haber messe. 
die frau gieng ein. Der ritter was zu dissche gesessen. 
er bott ir mit vns essen. 
Sy antwort ym in züchten Fein der. zerung hab ich da heym vergessen 
der zerung sol ich nit fil hon. 
noch da heimen in meinem gewalt 
ich muß akk stund in sorgen stan. 
also sol ich dan meinen. orden halten. 
der ritter nam der rede gar eben. ware 
sprach. herre sitzent her an das mal ich will den wirt für eüch betzalen.

 Die frau die aß vnd tranck al do mit schalle 
vnd macht ir kurtze weil also vil 
vor den herren alle. 
al da mit irem saittenspil. 
das gund dem riter also wol gefallen 
sy hieß den wirt ir saitenspil herbringen. 
sy die lautten zum ersten schlug 
dar ein kund sy wol singen 
ein grosser tantz sich er hub 
das hofgesind wart sy loben alles. 
der ritter. sprach lieber herre 
wo wölt ir. hin das sölt ir mir sagen. 
sy sprach ich wer gern über mer. 
mir stat mein. sin hin zu dem. heilgen grabe. 
so förcht ich ich müg mich nit erneren. 
der riter sprach so ziechet mit mir ich wil eüch ein vn aus vertzeren.

 Sy gunden mit ein ander zu dem schiff hin eilen 
der kaufleüt waren also vil 
sy kürtzet in die weile 
also mit irem saittenspil 
sy kamen über mere mit grossen freüden. 
die kauffleüt wurdenn iren kauffman schatz austragen 
einer auff der ander abe. 
sy ward den ritter fragen- 
herr welichs ist der weg zum heilgen grabe. 
oder wen. müssen wir vns von ein ander scheiden 
Der ritter sprach herre mein 
ir söllent noch ein monat. bey mir pleiben 
vnd söllent mit mir zichen heim 
vnd kürtzent mir vnd dem künig vnser weile 
hoffirent mir vnd dem künige. mein her 
was ir von im begeren seit. auff mein ayd des muß er eüch geweren.

 Sy zugent mit ein ander durch ein auwe 
da zug Alexander in einem pflug. 
in schauet an sein fraue 
sy grüsset yn mit worten klug. 
die kutten zug sy für mit fleisse. 
sy kamen für deß edeln küniges veste. 
der edell künig yn entgegen. gieng 
allso mit seinen gestten 
yn. grossem gespöet er sy empfing 
der künig der sprach das hemde das ist noch weiß. 
der ritter sprach herre mein 
die rechten warheit muß ich eüch veryechen. 
sy wolt nit dun den willen mein. 
kein vester weib hab. ich mein tag nie gesechen 
solt ich sy dan. dar zu hon. getzungen 
so waren der edeln fründ so fil mit dem leben wer ich von mentz nit kumen.

 Der künig der sprach die rede lassen wir fallen 
grosse freüd wellen wir fachen an 
also mit reichen schalle. 
wannen bringst du den orden man.
was abenteüre hat dir der münich getriben. 
der ritter sprach. herr das will ich eüch gern sagen. 
er ist der abentteürist man 
den ich bey. meinen tagen 
auff erden nie gesechen hon. 
er hat mir vil der langen weil vertriben 
er ist der abenteürist man. 
als ich in mit meinen au.gen hab gesehen 
der alle saitenspil so wol kan 
er kan wol sprechen singen vnd auch iechen. 
an eürern hoff kundt ich wol gedencken. 
was er von eüch begeren wirt. auff meinen ayd das solt ir ym schenken.

 Der künig sprach das wellen wir gern hörn 
wy sein kürtzweile hab ein gestalt 
kan er vns früden meren. 
es sol ym werden wol betzalt 
die frau die sprach gnad edler künig vnd herre 
die frau begund ir saitenspil. her bringen 
sy die lautten zum ersten schlug. 
dar ein. kunt sy wol singen- 
vil grosser. freüdt sich da erhub. 
die frau gedacht mein freüde wirt mir noch mere. 
sy nam die harpffen in ir handt. 
die saitten kundt sy all sambt wol greiffen 
dar nach nam sy die geygen behent. 
die kunt sy ans der massen wol erstreichen. 
Der künig sprach. seitt frölich. lieber herre. 
weß ir von vns begeren seit. auff vnser treü deß wellen wir eüch geberen.

 Der monet vergieng  so gar in kurtzen zeiten 
des nam die frau gar eben war 
die herrschafft begunde zu reitten 
vnd. die da warent. kammen dar 
die frau nam. deß ritters eben ware. 
sy sprach herr ir solt mir vrlaub geben. 
es nachet gar ein heilige zeit ich muß meins ordens pflegen. 
was ist der lon den man mir geit. 
der ritter sprach das will ich eüch erfaren. 
der ritter nam deß künigs ware. 
sy begunden sich mit einander bedencken. 
sy zugen ir ein pferd. dar 
vnd tausent güldin wolten sy ir schenken. 
Die frau sprach nain. der gab ist mir keine. eben 
ich tar nit reiten hoe ros. kein par gelt dörffet ir mir nit geben.

 Die frau sprach. herre gebent mir einen Cristen man. 
der mir ein getreür. bruder werre. 
mit. dem ich dörffte. wandern. 
der weg. wirt. mir allein zw schwere. 
der. ritter sprach. nemmet ein der haist alexander. 
der künig sprach. herre merckent vns gar eben. 
gond auch selber zu dem pfluge. 
lugent welicher eüch.sey eben. 
da vindet ir wol eüern fug. 
den nemett der soll mit eüch hin streben. 
Der haiden riter der lag. der frawen an. 
er sprach. herre wölt ir eüch an mich lassen 
ich will eüch weissen einen man 
der eüch wol zimmet vnd. dinet auff der strassen. 
der sellbig haist. Alexander. 
das yn der künig nimmer sech von seinen. wegen hab ich grosse schande.

 Die frau sprach herr was leyt mir an ym londt mich yn sechen 
wie. sein antlötz hab ein gestalt. 
So möcht es wol geschechen 
ist er yung oder ist er alt. 
Der ritter sprach er ist in beder maß. 
die fraw die. ging von einem pflug. zu dem andern. 
biß sy ir. aller klar vernam. 
sy warent hart gefangen 
zum. letzten sy zu dem Alexander kam. 
Sy sprach bruder. wilt mit ir auff die strassen.
Alexander sprach. ya lieber herre mein 
möchtendt. ir mich aus. dem pflug erlössen. 
ich wölt eüer treüer diner sein 
vnd wölt für eüch sterben. vnd genessen. 
Die frau sprach. O. ritter der ist mir eben. 
der ritter sschloß. ym. auff seine pandt. vnd gandt yn ir an ir handt. zw geben.

 Der heiden ritter begund ein brieff zu beraiten 
deß künigs insigel er dar an hing. 
vnd gab zu einem gelait 
aus vnd ein zu dem heilgen grabe. 
auff dem. landt vnd über das mere. so weit 
sy vol brechten die fart 
so gar in ku<r>tzen zeitten 
das sy kamendt auff die hine fart 
do sprach sy bruder du müst reitten 
ich wil gen. durch die grossen stadt. 
ir saittenspil das hing. sy an ir seitten. 
vmb wein vnd vmb das liebe brot 
auch vmb Alexanders speysse. 
vnd wen es not det hungersnot 
so schlug sy die lautten. in münchesweisse. 
die weil sy warent vnder den wilden haiden. 
do sy hetten deß küniges gelaitte. da geschach ir keinen nye kein laide.

 Ein kristen Graff wolt über mere faren 
sein schiff das was so wol berait. 
dy frau nam sein gar eben war 
wie pald sy zu dem grafen schrait. 
sprach herre landt vnd mit eüch durch sant franciscus er 
der graff sprach herr ich will eüch nit versagen. 
doch müssen wir in sorgen stan. 
mein schiff ist wol geladen 
vnd ich keins künigs gelaidt nit hon 
Die frau sprach wir wellen es zum besten keren. 
sy schmeichlet ym. den briff dar 
als ob. im in der künig bey im het gesendet. 
der graff der nam deß schiffherrens war 
vnd zaiget ym den sygel. mit seinen henden. 
der schiffherr gundt sein. diener. auffwecken. 
wol auff wol an wan es ist zeit des künigs paner begundt er auffstecken.

 Sie kamen über mer mit grossen freüden. 
das schiff das stieß an das land. 
do wurden sy sich schaiden. 
sy bot dem graffen da ir hant 
vnd sprach. O her ir solt mir vrlaubg geben. 
der graff sprach herr ir söllent mein gedencken 
do heim in eürem klösterlein 
die zerung. will ich eüch schenken. 
Die fraw die sprach. das soll sein 
got well vnser aller pflegen. 
sy zugen biß gen metz zu hant 
das sy noch heten einen tag raise 
das sy Alexander nit erkant. 
do wurden sy sich erst von ein ander schaiden 
sy sprach bruder zeüch hin vnd behüt. dir got dein ere. 
got danck dir deiner brüderlich er. treüe ich will den negsten weg in mein klüsterlein köerren.

 Alexander sprach ich bit eüch lieber herre mein. 
das ir mit mir wölt ziechen heim. 
ich beüt eüch zucht vn ere 
vn mit den libsten freüden mein. 
die fraw sprach nain 
es ist mir nit eben. 
die frau sprach ich bit dich mit fleisse
mag es an deinen gnaden sein 
von deinen hemde so weise 
gib mir ein kleins stücklein 
kumt es dar tzu ich wil dirs wider geben 
ob mich mein preyel drib avs 
das ich im kloster gen ym werd verlogen 
so kem ich zu dir in dein hauß. so west du wol das du nit wirst betrogen. 
das wartzeichen setz ich dir wider ein in deinen geren. 
Alexander spr<a>ch wen das geschech so wölt ich eüch <b>eraiten zucht vnd ere.

 Alexander schrib zwen briff geleich 
do nam sy urlaub also pald. 
sy gundt davon ym weichen 
vn zoch durcq einen langen walt. 
sy kanm gen mentz ir kutten kund behalten. 
sy legt wider an ir weiplich claider 
sy frölich in ir haus gieng 
die schwiger was vnbescheyden. mit schnelen w<o>rrten sy. sy empfing. 
Die fraw die sprach wir wöllens got lan walltten. 
Die schwiger sprach ich bin dir gram 
vnd mag dir nichtz guts veryechen. 
bist du gewesen bey andern manen 
vnd weist doch nit was dir ist gesechen. 
kem Alexander ich wöltz ym klagen. 
dy frau die sprach ich förcht mir nit wen ir ym die rechten warheit saget.

 Am morgen ward Alexander kam geganen 
des nam die frau gar eben war. 
er ward gar schon enpfangen. 
die schwiger sprach nvn aber. da 
O. liqer sun wa bistu so lang gewesen. 
du bist zu der reichten zeit kumen. 
wie wol ich dir der eren gan. 
mich dunckt dein weib hab genumen 
zu dir noch wol ein andern man. 
zu kirchen noch zu strassen haben wir sy nit gesechen. 
das tun ich dir gar ofenbar 
ich mag ir nichß gutz veriechen. 
zwen monat vnd ein gantz iae 
hat sy vnser keins nie gesechen. 
Alexander sprach die red laß. pleiben 
ich drau ich hab ein biders weibe. das zeüg ich mit dem hembde an meinem leibe.

 Alexanders freünd die kamen all gegangen 
beide iung vnd dar tzu alt. 
Er wanrd gar schon empfangen 
ir freüd die was so manigfalt. 
sy wolten mit eyn ander das ymbis essen 
dy schwiger gund aber pald ihechen 
welchem. ist offenbar 
ia der sy hab gesehen in zweien monaten. vnde in eim gantzen iar. 
sy waren zu samen über tisch gesessen 
ye einer der sach den andern an 
wir künen ir nichtz gutz veriechen 
ist sy gewesen bey andern manen 
vnd wissen doch nit was ir ist geschehen 
doch hat sy vns an unsern eren geletzt. 
Alexander sprach ist Es war so sol man sy mit hunden aushetzen.

 Die frau stund auff von dem tisch mit layde 
ir red mocht kein fürgang han. 
sy legt wider an ir münchs kleider 
vn gund pald auff dy gassen stan. 
ir saitenspil das ließ. sy laut erklingen. 
sy schlug dy lauten aber in münichs weise 
als sy vor dick het geton 
vmb. brot vn auch vmb speise. 
Alexander begund an den laden stan 
er sprach ich hör mein lieben bruder singen. 
er sprach ir liebsten fründ mein 
bringen yn mir her mit grossen Eren. 
sy brachten yn in sein hauß. 
Alexander sprach sind got wilkumen bruder vnd lieber here 
mein er gund yn hindern disch setzen. 
er sprach got danck eüch brüderlicher treü. aler früntschafft wil ich eüch ergetzen

 Die frau dy ließ ir antlitz nit eben schauen
sy hing die kutten für 
sy. vnd sprach bruder wo ist dein fraw. 
da von du hast gesagt mir. 
Alexander sprach sy ist erst hye. gesessen. 
dy schwiger het dy red gar pald vernomen 
sy thet sy suchen in dem hauß. 
sy wolt sy heissen kumen. 
sy sprach sy ist zwar aber hin auß. 
zu allen eren müsen wir ir vergesen. 
sy ist zwar aber heimlich. hin weg 
ir tück dy wil sy doch nit lassen 
sy waiß heimlich prucken. vn steg 
das sy doch nymant sicht auff der strassen 
Alexander sprach nvn müß es got reüen 
der edelln fart die ich han geton hat sy an mir verloren ir weiplich dreüe

 Dy frau stund auff von den tisch vor yn allen 
vnd sprach. Alexander. du hast ein bider weib 
ir kuten ließ sy vallen. 
nvn schawet alle meinen Leib 
ich. hoff ich sey bey meinen eren bliben. 
dy frau sprach. alexander mein fyl. lieber herre 
das ist das stück des hembdes dein 
das setz ich wider in den geren dein. 
lug ob das der brieff müg sein. 
den du mit deinen henden hast geschriben. 
so ist das deß künigs brif 
den vns der riter bey dem pflug hat geben 
do ich in grossen nöten liff
biß ich dir hab gefrist dein edels leben. 
dy solt du lesen. hie gar offenbare 
so hören sy wa ich bin gewesen dy zwen monat vnd. das gantz iare.

 Alexander was al da bescheiden. 
er las dy brif bis an das end 
sein freünd dy komen in freüden. 
do hieß er sein muter behende 
das sy ir brecht ir aler besten kleider. 
Alexander sprach got danck dir liebe fraw mein. 
in grossen früden ist das hertze mein. 
er begund sy zu ym setzen.
er sprach ich wil dir underdenig sein
dy weill ich leb so wil ich dichs ergetzen 
was ich sag das ist war. 
dye dingk seind alle do geschehen 
sagett mir dy geschrifft offenbar. 
zu metz lat man das hemdt sechen 
vnd dy kuten bey ir beder grabe. 
ir iar getzeit man frölich begat iungk vnd alt dy feyrent iren tag
