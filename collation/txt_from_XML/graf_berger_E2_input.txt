******
******
******

EIn edler Herr der was zuo Metz gesessen  Alexander was er genandt  
sein lob stuondt hoch gemessen  
sein Fraw was auch gar weit erkant  
groß lob vn ehr hört man von ir sagen. 
Einsmals pflägt er mit jr der lieben zeiten  
er sprach zart fraw merckt mich eben 
hinweg so will ich reiten  
darum solt jr mir vrlob geben  
gem heiligen grab will ich mich selber wagen. 
Die fraw die sprach mein lieber Herr 
wann wöllen jr wider herheim komen  
ich sorg das mir mein weiblich ehr  
durch falsche zung werd dieweil genomen  
jedoch will ich mein ehre woll behalten  
ich bitt euch lieber Herre mein  das jr herheime kurtzweil wöllen halten.

Die welt ist falsch in allen jren sachen  
bleibt herheim das ist mein raht  
kurtzweil kan ich wol machen  
ja beide frü vn  darzuo spat  
die fraw kund harffen  lauten vnd geigen. 
Die welt die ist vol vntrew auff der strassen 
mein edler Herr vernemet den sinn  
ahn niemandt solt jr euch lassen  
wo jr kerent zuor herberg ein  
die warheit thuot man manigmal verschweigen  
Der herr der sprach zart frawe mein  
die ewer eer sont jr wol beschliessen  
vnd hilfft mir Gott herwider heim  
dieweil ich leb sond jr sein wollgeniessen  
wann wurden ihr an ewer ehre geletzet  
erfür ich dann ein solche meer  von mir wurden jr mit hunden außgehetzet.

Die fraw erschrack sie bat Gott also sehre  
vnnd Mariam die maget reine  
vm das jr edler Herre  
mit freüden komme wider heim  
vnd das Gott jhr weiblich ehre verhüte. 
Der zarte Gott thet einen Engel senden  
hin zuo jr in jr kämmerlein 
der sprach mach ihm behende 
ein hembd von gschlagnen tuoch so fein  
dweil hast dein ehre  dz hembt bleibt weiß vn guote  
Die Fraw pflagt des Engels rathe  
vnd thet was ihr der Engel het gebotten  
vnd ließ jhr ein leinen tuoch hertragen 
als zuo Metz geschriben staht  
es was gemengt  vnd auch schön geschlagen  
sie macht ein hembt vnd legt es jm mit fleisse  
vnnd sprach Herr dieweil ich hab die ehre mein  so bleibt das hembd an ewerm leib allweg weisse.

Alexander begund von seiner Frawen scheiden  
sie vmbfing jn mit gantzem fleiß  
sie sach jm nach mit leide  
da schein an jm das hembde weiß  
es gab ein schein durch alle seine kleider. 
Hört wie es Alexander ist ergangen  
als er nun über möre kam  
da ward er schnell gefangen  
vonn einem vngläubigen man  
vom König Machomet ein wilder Heide. 
Er sprach du bist ein Christen kluog  
ich gib dir ein wal des soltu dich bedencken  
vnd wilt du ziehen inn meinem pfluog  
oder wilt du dich lassen ertrencken  
Alexander sprach edel ist das leben  
ee dann ich mich ertrencken laß  ehe willich mich inn einen pfluog ergeben.

Alexander ward hart in ein pfluog gebunden  
mit jm wol zehen Christen man  
man schluog jn tieffe wunden  
dz bluot über jre leib ab ran  
sie zogen fast vnd theten jre fleisse. 
In dem pfluog muosten sie dick erschwitzen 
jeglicher da sein bestes thet  
am laden begund er sitzen  
d edel könig machomet  
er sah wol daß dz hembd alzeit bleib weisse  
er sprach wie hatt diß ein gstalt  
dz sie die farb am hembd nit verkert 
nu ist dz wetter manigfalt  
vnd er so manchen schweiß dardurch verröret  
er sandt nach jm vnd fraget jn gar eben  
von wannen bistu auß Christenland  oder wer hat dir das weiß hembd gegeben.

Alexander sprach mir gabs mein Eelich frawe  
vnd legt mirs an mit gantzen fleiß jr ehr ist vnuerhawen 
dieweil mir bleibt das hembde weiß  
Got wöll das ichs mit frewden anschawe  
der Künig sprach das darffstu nit gedencken  
wan du gesichst sie nimmermee  
ich will dich lassen ertrencken  
wan du im pfluog magst nime gehn  
dein kurtzweil hab du hie in grüner awe. 
Er spant ihn wider in den pfluog  
nach einem Ritter thet er schnelle senden  
der was so hüpsch vnd darzuo kluog  
er sprach nim sold vnd reit hin an die ende 
magst du die frawen bringen vmb jr Ehren  
darum gib ich dir silber Gold  ob sich die farb am hembde wolt verkeren.

Der Heiden Ritter reit auß vnd fraget die Christen leüte 
wölches der weg gen Metze wer  
da hin begund er reiten  
sein kleider waren von golde schwer  
er kam gen Metz für eines Wirtes hause traben. 
Der Wirt empfieng den Ritter also schone  
wol in die herberg tugentlich  
sprach Herr wanen komen jhr landes  
da antwort im der Ritter reich  
ich kom geritten von dem heiligen grabe  
Vnnd hab zuoschicken in dem landt  
jedoch vollendt ichs wol in einer stunden  
ist euch Alexander nicht bekant  
er ist gar hart inn einen pfluog gebunden  
er hatt sich auß der statt thuon nennen  
vnd sagt er hab ein Eelich Fraw  ist es war so wolt ich sie gerne kennen.

Der Wirt begund bald bach der frawen senden  
da er des ritters red vernan  
die Fraw rüst sich behende  
wie bald sie zuo dem Wirte kam  
vnd zuo dem Ritter recht wolgethone. 
Der Ritter grüßt die Fraw mit kluogen witzen  
als dan zuo mal gewonlich was  
er bat sie bey in sitzen  
gar züchtiglich sie zuo jhm saß  
sie fragt nach Alexander also schone. 
Der Ritter sprach zart frawe fein  
seidt jhr mich fragt so sag ichs euch zuo stunden  
er leidet noht vnd schwere pein  
vnd ist hart in einen pfluog gebunden  
darinne muß er enden je sein leben  
darfür hilfft weder silber  gold  jr wölt euch dann in mein willen ergeben.

Die frawe sprach ich hoff es sey erlogen  
es ist villeicht ein ander mann  
der des mals in dem pfluog hat gezogen  
sagen mir Herr was hat er an  
so höre ich das ich nit wert betrogen. 
Der Ritter sprach dz sag ich euch mit fleisse 
er treit an jhm ein reiche wadt  
ein hembe et das ist weisse  
das masen nie empfangen hat  
zwey gantze jar hat er jm pfluog gezogen  
Jhr gsecht jn lebend nimer an  
nach seinem leibe habend kein gedencken  
wann er im pfluog mag nime gan  
so lasset jhn der König Machomet ertrencken  
jhr wolt euch dann nach meinem willen wenden  
so bald ich dann kum heim zuo land  so wolt ich euch ihn lebendig her senden.

Die Fraw die sprach kost es jm dann sein leben 
od aber mir mein weiblich eer  
so solt jr mercken eben  
biß morgens kom ich wider her  
ein antwort werden jr dan vom mir hören. 
Gott sendet jr ein Engel so getrate  
der sprach zuo jr gar offenbar  
leg an ein Münsch wate  
vnd laß dir schneiden ab dein har  
ein Münches platten solt du dir lan scheren  
Vnnd reyt dem Ritter hinden nach  
dein seyten spil solt nit hinder dir lassen  
vnnd laß dir nit sein zuo gach  
vnnd heng ihm nach gar sittlich auff der strassen  
inn sein Herberg da solt du auch einkeren  
mit deinem seytenspil  so guot  so erlösest Alexander wol mit ehren.

Des morgens frü die Fraw zuom Ritter kame  
sie gund jm schnelligklich versagen  
vn vrlob von jm name  
sie sprach zuo jhm, in jammers klagen  
meins edlen herren will ich heim erwarten  
Mit Gottes will ich mein ehr erhalten  
der Gott der mich erschaffen hatt  
den will ichs lassen walten  
der alle ding wol vnderstat  
der Ritter begund gar bald von dannen reiten. 
Des nam die frauw gar eben war  
sie thet als jr der Engel hett geraten  
sie ließ jhr schneiden ab jr har  
vnd legt an gar bald ein Münches wate  
Jr seitenspil das henckt sie an jr seiten  
sie ritt dem Ritter hinden nach  in sein herberg  begund sie auch einreiten.

Der Wirt empfieng die fraw mit reichem schalle  
er sprach Gott will kom lieber herr  
wo wöllend ihr hin wallen  
sie sprach ich wer gern über Mör  
er nam jr roß gab im ein habermessen  
d Heidnisch Ritter wz zuo tisch gesessen  
er bott der frawen auch den wein  
herr wend jhz auch mit mir essen  
sie antwort jhm mit worten fein  der meinen zerung soll ich lützel han  
hoer vn dort daheim in meim gewalte  
ich muoß allzeit inn sorgen stonn  
vmb das ich meinen orden redlich halte  
der Ritter sprach herr sitzend an diß male  
vnd seind gantz aller sorgen frey  das ich den Wirt für euch vn für mich zale.

Sie saß zuo tisch mit traurigklichem hertzen  
jedoch treib sie der kurtzweil vil  
mit züchtigklichem schertze  
so gar mit mancherhande spil  
das thet dem Ritter recht wolgefallen  
Sie hieß den Wirt jr seitenspil herbringen  
am ersten sie die laut schluog  
darzuo kundt sie woll singen  
sie huob ein dantz mit rechtem fuog  
das haußgesind gund sie loben mit schallen. 
Der Ritter sprach mein lieber Herr 
wo wöllen jr hin  das sollen jr mir sagen 
sie sprach ich wer gern über Mör  
zuom heiligen grab so darff ich mich nit wagen  
ich förcht gar seer ich mög mich nicht erneren  
der Ritter sprach reiten mit mir  fürwar ich will euch auß vnd einverzeren.

Sie ritten hin gen schiff gunden sie eile  
darinne sassend Kauffleüt vill  
sie kürtzet jhn die weilen  
alda mit jhrenr  seytenspil  
sie kamen über Meer mit grossen freüden. 
Die kauffleüt jre schätz außtruogen  
ye einer auff der ander ab  
sie ward den Ritter fragen  
wölchs ist der weg zuom heyligen Grab  
<b>alde müsen mir vns von einander scheiden. 
Der Ritter sprach zart Herre mein  
jr müssen noch ein monat bey mir bleiben  
jhr sollen mit mir reitten heim  
vor Künig Machomet ewer kurtzweil triben  
vnd kürtzet mir die zeit vn meinem Herren  
was jr von jm begeren seind  ich sprich für war das wirt er euch geweren. 

Sie ritten heim durch ein grüne awe  
da Alexander zoch in dem pfluog  
da jn ersach die Frauwe  
sie grüsset jhn mit worten kluog  
sie zoch die kutten für mit gantzem fleisse. 
Kamenheim für Künig Machomets veste  
der Künig ihm entgegen gieng  
mit jhm sein frembde geste  
den Ritter er mit spot entpfieng  
er sprach zuo jm das hembd ist noch gar weisse. 
Der Ritter sprach zuom Künig gar schon  
gnädiger Herr die warheit muoß ich jehen  
sie wolt nit meinen willen thuon  
kein vester weib hab ich mein tag gesehen  
solt ich jr ehr dan zwingklich han genommen  
so hatt sie vil edler freünd  mit meinem leib wer ich nicht dannen kommen.

Der König sprach die red lassen wir fallen  
wir wöllen treiben kurtzweil  
zuor Frawen sprach er mit schallen  
Herr künnen jhr mit seytenspil  
so bitt wir euch ein weil bey vns bleiben. 
Der Ritter sprach Herr Künig ich muoß euch sagen  
der Herr ist so kunstenreich  
dz ich bey meinen tagen  
nie hab gesehen sein geleich  
er hat mir vil der langen weil vertrieben. Er ist der abentheürigst Mann  
den ich mit meinen augen hab gesehen  
das seytenspil gar wol kan  
sprechen vnnd singen darzuomuoß ich wol gedencken 
ich weiß das eüwer milt nicht lath  jhr werdt jhm auch ein reiche gab schencken.

Der Künig schnell antwort auff die sach  
sein abentheür mir wol gefalt  
kan er vns kurtzweil machen  
es soll jm werden wol bezalt  
die fraw die sprach gnad edler König reiche. 
Jr seytenspil gund man jr fürbringen  
am ersten sie die lauten schluog  
sie kund gar lieblich singen  
sie hetten freüden all genuog  
die fraw gedacht vnmuot muoß mir entweichen. 
Sie nam die harpffen in jr hand  
die seiten kund sie greiffen meisterlichen  
die geig was jhr gar wol bekandt  
den bogen kund sie sanfftlich drüber streichen  
der Künig sprach seind frölich lieber herre  
was jr von vns begeren seind bei vnser trewe  das selb wir euch geweren.
  
Der Monat vergieng so gar in kurtzen zeiten  
das nam die fraw gar eben war  
die herschafft gund zerreitten  
die auff den hoff waren kommen dar  
des Heydnischen Ritters nam sie waren. 
Sie sprach mein Herr jr solt mir vrlob geben 
 es nahet gar ein heilige zeit  
heim muoß ich wider streben  
was ist der lohn den man mir geit  
der Ritter sprach das wil ich euch erfaren. 
Der Ritter nam des Künigs acht  
sie gunden mit einander sich bedencken  
ein stoltzes pferdt man dar bracht  
vnnd tausent gulden wolt man jhr da schencken  
die fraw die sprach die gab fügt mir nicht eben  
ich darff nit reiten hohe Rossz  auch dörfft jr mir kein pfennig geben.

Die fraw die sprach het ich ein Christen manne  
der mir ein getrewer bruoder wer  
mit dem reit ich von dannen  
der weg ist mir allein zuo schwer  
der Ritter sprach nempt ein heißt Alexander. 
Der König sprach den wil ich euch ergeben  
mein Herr gehnd selber zuo dem pfluog  
secht welcher euch fügt eben 
jr findet wol denn ewer fuog  
wölchen wir nemot  derselb muoß mit euch wandern. 
Der Ritter lag der frawen an  
er sprach mein Herr wölt jr euch an mich lassen 
ich wil euch zeigen einen man 
 der euch wol zimpt zuo dienenn auff der strassen  
heißt Alexand den fürt von dem land  
das jn der Künig nit mer sech  von seinet wegen leid ich spott vnd schande. 

Die Fraw sprach het ich den man gesehen  
vnnd wie er doch hat ein gestalt 
villeicht möcht es geschehen  
nun sagt mir eins ist er jung oder alt  
der Ritter sprach er ist beyder massen. 
Sie kamen dahin zuo dem pfluog gegangen  
da sie der Christen klag vernam  
sie waren hart gefangen  
da sie zuo Alexander kam 
sie sprach bruoder wilt mit mir auff die strassen  
Alexander sprach Herre mein vn 
möchten jhr mich von dem pfluog erlösen  
so wolt ich ewer diener sein  
wolt beyde für euch sterben vnd genesen  
die Frauw sprach er füget mir gar eben  
der Ritter löset jhn zuohand  er ward der Frawen an jhr hand gegeben.

Der Heidnisch Ritter ließ ein brieff bereiten  
des Königs sigel daran gab 
darzuo ein frey geleyte  
auß vn auch ein zuom Heiligen grab  
hin über land vnd auff dem Mör weite. 
Jr fart die ward vollendt in kurtzen zeiten  
sie sprach zuo Alexandro gedrat  
mein bruoder du solt reiten  
so wolt ich gon hin inn die statt  
jhr seytenspil henckt sie ahn jhr seytten  
Sie baht vmb wein vnnd auch vmb brot  
das sie vnnd Alexander hetten speise  
wan jnen thet des hungers not  
sie schluog die Lauten da inn Münches weise  
weil sie waren vnder den wilden Heyden  
sie hetten einen guotten Brieff  darumb jn beiden nie geschach kein leide.

Ein Christen Graff wolt heim gen lande faren  
in einem schif was schon bereit  
sie kamen zuo jm daren  
die fraw da zuo dem Graffen seit  
lond vnns mit euch durch S. Franciscus ehren. 
Der Graff der sprach ich wils euch nit versagen  
doch müssen wir in sorgen stan  
vnd vnser leben wagen  
wan wir vom Künig kein geleidt nit han  
die frauw die sprach zuom besten wöll wirs keren. 
Jhrn brieff schmeicht sie jhm heimlich dar  
als ob jn der Künig thet dar senden  
des nam der Graff gar eben war  
dem schiffherrn zeigt er den brieff behende  
der schiffher gund alls sein gesinde vffwecken  
wol auff wir wend mit freüden dran  des Künigs banner wurden sie auffstecken. 

Sie kamen vber Mör nit grossen freüden  
inn Christenland ist mir wol kund  
da wurden sie sich scheiden  
zuom Graffen sprach die fraw zuostund  
gnad Herre mein  
Got gebe euch seinen segen  
Der Graff der sprach jr sollen mein gedencken  
daheim in ewerm klösterlein 
zerung will ich euch schencken  
die fraw sprach gnad Herre mein  
mit vnser andacht wöllen wir eüwer pflegen. 
Sie kamen schier gen Metz zuo hand  
doch hetten sie ein tagreiß dar zuo reitten  
das Alexander sie nit kant  
sie sprach zuo jm bruoder ich mag nim beiten 
ich fahr da hin bewar dir Gott dein eeren  
Gott danck der brüderliche trew  heim inn mein klösterlein muoß ich mich keren.

Alexander der sprach ich bitt euch Herr  
ihr wöllen mit mir ziehen heim 
ich beüt euch zucht vnnd ehre 
auch mit den liebsten freünden mein  
die Frauw sprach es füget mir nit eben  
Doch will ich dich ein sach bitten mit fleisse  
mag es an deinem willen sein  von deinem hemet weisse 
 gib mir ein elmessz stücklein  
kompt es darzuo ich soll dirs wider geben. 
Ob mich mein Prior tribe auß  
vnd ich dieweil wer gegen jm verlogen  
kum ich dann zuo dir in dein hauß  
so sehest wol du werest vnbetrogen  
dz stuck setz ich dir wider in dein geren  
Alexander der sprach Herre mein  warumb wolt ich euch nit der bitt geweren.

Alexander der schreib zween brieff geleiche  
den einen gab er jhr gar bald  
vonn ander gundes welche  
sie reytt durch einen langen wald  
sie kam gen Metz  jr kutte thet sie behalten. 
Sie legt an gar bald jhr weiblich kleider  
mit freüden in jr hauß sie gieng  
jr Schwiger vnbescheiden  
mit schnöden worten sie empfieng  
die frawe sprach wir wöllens Gott lan walten. 
Die Schwiger sprach ich bin dir gram  
zuo keinem guoten mag ich dein gedencken  
fürwar du hast ein andern mann  
an deinen ehren hast dich lassen krencken  
kem Alexander heim  ich wolt jm klagen  
die Fraw sprach ich förcht mir nit  wan jr im nur die rechten warheit sagen. 

Des morgens frü kam Alexander gegangen  
des nam die Fraw gar eben war  
er war gar schon empfangen  
jhr schwiger kam gegangen dar  
sie sprach mein son wo bist so lang gewesen.
Fürwar du bist zuo rechter zeit herkommen  
wiewol ich dir der eeren gan  
dein weib hat seid genommen  
des ich geenck ein andern man  
dan in langer zeit ists nit hie gewesen. 
Die Schwiger sprach gar offenbar  
ich mag dir keines guoten nit verjehen 
zwen Monat un ein gantzes jar  
so hat dich vnser keins nie gesehen  
Alexander der sprach die red land bleiben  
ich hoff ich hab ein fromes weibe  das weiß ich mit dem hembd an meinen leibe.

Des Alexanders fründ kamen gegangen  
heim in sein hauß jung vn alt  
von jhn ward er empfangen  
jhr aller freüd was manigfalt  
das mal begunden sie da mit jm essen. 
Ob tisch da fieng die Schwiger an gedrate  
ist ewer keinem offenbar  
der sie gesehen hatte  
inn zwen monat vnd ein jar  
ich frag all die ob tisch seind gesessen. 
Ye einer sach den andern an  
jhr keiner kundt dar wider nichts jehen  
die Schwiger sprach ich bin jr gram  
es weißt niemandt was jr doch sey geschehen  
sie thuot vns all ahn vnsern ehren letzen  
Alexander sprach ist es war  so laß ich sie mit hunden auß hetzen.

Die Frau stuond vom tisch auff inn grossem leidt  
jhr red möcht kein fürgang han  
legt an jhr Münches kleidt  
hin auff die gaß begund sie gan  
jhr seitenspil ließ sie gar laut erklingen. 
Sie schluog die lauten da in Münches weise  
als sie vormals mee hett gethon  
vmb brot vn auch vmb speise  
Alexander begundt auffstohn  
er sprach ich hör mein lieben bruoder singen. 
Er sprach jr liebsten freünde  
meinen bruoder solt jr bieten zuht vnd eere  
sie brachten jhn ins hauß hinein  
Alexander sprach wilkom lieber Herre  
hinder den tisch begundt er sich setzen  
Alexander sprach bruoder mein  hie wöll wir vns all vnsers leids ergetzen. 

Jhr angesicht ließ sie nicht klärlich schawen 
die kutten zoch sie eben für  
bruoder wo ist dein Frawe  
von der du hast gesaget mir  
Er sprach mein Fraw ist erst da gesessen. 
Jhr schwiger het die rede bald vernomen  
sie thet sie suochen in dem hauß 
man solt sie heissen kommen  
sie sprach sie ist aber hinaus 
zuon allen ehren muoß man jhr vergessen. 
Sie ist aber heimlich hinweg  
jhr tück mag sie nit vnderwegen lassen  
sie weißt heimlich burg vnd steg  
dz sie niemand mag sehen auff der strassen 
Alexand sprach damit grossem rewen  
o wee der jemerlichen fart  hatt sie ahn mir gebrochen jre trewen.

Die Fraw stuond auff vom tisch da vor jn allen 
sie sprach du hast ein bider weib  
die kutten ließ sie fallen  
sie sprach beschauwen meinen leib  
mit Gottes hilff ist mir mein ehr bliben. 
Sie sprach zuo Alexander jrem Herren 
das ist das stuck vom hembde dein  
sie satzt jms in den geren  
Nun schaw ob dz der brieff mög sein  
den du mit dein henden hast geschriben  
So ist das auch des Küniges brieff  
den vns der Ritter bey dem pfluog hat geben  
da ich in grossen nöten lieff  
biß das ich dir gefristet hab dein leben  
den solt du lesen  
hie gar offenbar  
so hörens wo ich gewesen bin  zween Monat vnd ein gantzes jare.

Alexander wz nit vnbescheiden  
den brieff laß er biß an dz ende  
seine freünd kamen mit freüden  
er sprach zuo der muotter so behende 
muotter du solt mein weib nit mer letzen. 
Gescheh es mer es wurde dich gerewen  
er sprach zart liebste frawe mein  
ich gib dir das mein trewen  
ich will dein stetter diener sein  
vn will dich deiner grossen trew ergetzen. 
Was ich eüch sag das ist war  
die ding seind warlichen so geschehen  
vns weiße die schrifft gar offenbar  
zuo Metz laßt man das hembd vnd kutten sehen  
bey jrem grab das sag ich eüch fürwar  
jhr jarzeit man ehrlich begaht  jung vnnd alt feyren jhren tagen.
